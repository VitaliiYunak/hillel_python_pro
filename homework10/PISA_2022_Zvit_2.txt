Сьогодні, 20 вересня Український центр оцінювання якості освіти оприлюднив національний звіт за результатами PISA-2022, присвячений успішності українського учнівства в галузі креативного мислення.

У презентованому під час ютуб-трансляції звіті увагу зосереджено на результатах українського учнівства, яке в складних умовах осені 2022 року взяло участь в тестуванні й анкетуванні з креативного мислення.

Зауважимо, що починаючи з 2012 року PISA в кожному циклі дослідження, крім оцінювання досягнень 15-річних підлітків в ключових галузях – читанні, математиці та природничо-наукових дисциплінах, також оцінює досягнення 15-річних підлітків у певній інноваційній галузі. Такою галуззю восьмого циклу PISA-2022 стало креативне мислення як одна з критичних навичок, що необхідні людині для досягнення успіху у 21-му столітті й без яких уже в найближчому майбутньому важко буде конкурувати на ринку праці та й узагалі адаптуватися до швидкозмінних умов сучасного глобального, технізованого й цифровізованого світу.

У Національному звіті за підсумками оцінювання креативного мислення 15-річного учнівства розкрито такі питання:

концептуальні засади оцінювання креативності, зокрема так званої «малої креативності», яку може (і має) виявляти кожна людина;
підходи до оцінювання креативного мислення в межах PISA 2022 року та критерії визначення рівнів сформованості в учнівства креативного мислення;
специфіка завдань на оцінювання креативного письмового й візуального вираження та креативного розв’язування соціальних і наукових проблем;
результати українського учнівства в галузі креативного мислення на тлі досягнень їхніх ровесників з референтних країн, як-от Болгарія, Греція, Естонія, Молдова, Польща та Словацька Республіка, та з країн Організації економічного співробітництва та розвитку;
вплив різноманітних чинників, як-от гендерних особливостей, соціально-економічного статусу, рівня базових предметних знань, переконань учнівства та учительства щодо креативності, інноваційних педагогічних підходів, кількості та частотності позакласних заходів творчого спрямування, на розвиток креативного мислення.
Наприкінці звіту авторами здійснено спробу окреслити освітні політики, які допоможуть на рівні загальної середньої освіти вибудувати системну роботу з формування й підтримання креативного мислення нашого учнівства. Крім того, у звіті наведено важливі висновкові позиції, означені в міжнародному звіту з креативного мислення й сформовані на підставі аналізу досвіду країн, які досягли високих результатів у формуванні креативного мислення свого учнівства.

Зазначимо, що більш докладно про оцінювання креативного мислення на міжнародному рівні та про основні результати 64 країн / економік, які взяли участь у цьому оцінюванні, можна ознайомитися в третьому томі міжнародного звіту: Volume IIІ: Creative Minds, Creative Schools (англійською мовою). А більш глибоко проаналізувати концептуальні основі, покладені  в основу оцінювання креативного мислення в межах PISA, допоможе рамковий документ щодо оцінювання креативного мислення, перекладений фахівцями УЦОЯО.

Зауважимо, що Національний звіт присвячений успішності українського учнівства в галузі креативного мислення, є лише частиною постійної кропіткої роботи аналітиків УЦОЯО з опрацювання матеріалів масштабного глобального освітнього дослідження PISA-2022, участь у якому взяла 81 країна світу. У раніше опублікованому Національному звіті за результатами міжнародного дослідження якості освіти PІSA-2022 висвітлювалися питання успішності українських 15-річних підлітків у ключових галузях PІSA – читанні, математиці та природничо-наукових дисциплінах, а також йшлося про виклики, з якими стикалося учнівство під час віддаленого навчання тощо. Крім того, деякі значущі аспекти, пов’язані з даними PISA, деталізовано в серії мінізвітів із фокусом на національний і міжнародний досвід.

Насамкінець наголосимо, що нині PISA є наймасштабнішим дослідженням у галузі освіти, результати якого слугують важливим інструментом для оцінювання та вдосконалювання освітніх політик і систем у багатьох країнах світу. Сподіваємося, що матеріали цього національного звіту стануть у пригоді освітнім політикам, освітянам, широкій громадськості і всім, хто прагне змінити нашу освіту на краще, зробити її конкуретною у світовому вимірі, а її випускників затребуваними й успішними.